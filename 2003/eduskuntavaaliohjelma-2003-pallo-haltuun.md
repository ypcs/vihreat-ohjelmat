---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:50.145171
title: Eduskuntavaaliohjelma 2003 - Pallo haltuun
type: vaaliohjelma
url: https://www.fsd.tuni.fi/pohtiva/ohjelmalistat/VIHR/873
year: 2003
---


# Pallo haltuun


## Vihreän liiton eduskuntavaaliohjelma 2003


**Hyvä elämä**    Enemmän aikaa - vähemmän roinaa    Kaikki mukaan    Suomesta
vauras palveluyhteiskunta    Perhe tarvitsee perheasunnon    Lapsille
vanhemmuutta    Mukavat kaupungit menestyvät    Terveydestä kannattaa maksaa
Elämä ilman kulttuuria on tyhjää    Maksuton koulutus vahvistaa tasa-arvoa
**Vastuu ympäristöstä**    Itämeri terveeksi    Etelä-Suomen metsiä suojeltava
lisää    Uusiutuvasta energiasta apu ilmastonmuutokseen    Ekotehokkaaseen
tuotantoon ja kulutukseen    **Reilu maailma**    Maaseudullakin on voitava elää
Samat oikeudet kaikille - ja velvollisuudet    Parasta turvallisuuspolitiikkaa
on köyhyyden poistaminen    Köyhyyden poistaminen on tahdon asia


Vihreän liiton tavoitteena on ekologisesti kestävä ja taloudellisesti sekä
sosiaalisesti oikeudenmukainen maailma. Ihmisen toiminta on sovitettava luonnon
kestokykyyn. Vihreiden käsitys yhteiskunnasta perustuu tasa-arvoon,
yhteisvastuuseen ja erilaisuuden hyväksymiseen. Vastuumme toisista ihmisistä ja
ympäristöstä ulottuu yli rajojen demokraattista päätöksentekoa on vahvistettava
paitsi paikallisella ja kansallisella, myös ylikansallisella tasolla.


Hyvinvoinnin turvaaminen tulevillekin sukupolville onnistuu vain tavoittelemalla
määrällisen kasvun sijasta laadullista kasvua, kukoistavia palveluita sekä
kestäviä tuotteita. Inhimillisen pääoman kartuttaminen on tärkeämpää kuin
tavaroiden määrän kasvu. Tätä on tuettava suuntaamalla verotusta työn
tekemisestä ja teettämisestä raaka-aineiden ja energian kulutukseen ja luonnon
kuormittamiseen.


Kaikille on annettava mahdollisuus kohtuulliseen toimeentuloon ja hyvään elämään
asuinpaikasta ja elämäntilanteesta riippumatta. Hyvät sosiaali- ja
terveyspalvelut sekä laadukas peruskoulutus on taattava kaikkialla Suomessa. Jos
ihmisen työansio ei riitä toimeentuloon, sitä on täydennettävä perustulolla.


Suvaitsevaisuus ja tasa-arvo ovat hyvän yhteiskunnan perusta. Jokaisella
ihmisellä henkilökohtaisiin ominaisuuksiin ja taustaan katsomatta on oikeus
tulla kuulluksi ja osallistua päätöksentekoon omaa elämäänsä koskevissa
asioissa. Demokratian ydin on vapaus mielipiteen ilmaisuun sekä avoimuus
päätöksiä valmisteltaessa ja tehtäessä. Uusi tietotekniikka on valjastettava
päätöksenteon avuksi niin paikallisesti kuin kansainvälisestikin. Näin saadaan
keskusteluun uusia ideoita, näkökulmia ja mahdollisimman vankka oikeutus
tehtäville päätöksille.


## HYVÄ ELÄMÄ


### Enemmän aikaa - vähemmän roinaa


**Taloutta on viime vuodet tehostettu hampaat irvessä. Otettaisiinko työelämässä
jo rennommin? Lyhennetään työaikaa ja hellitetään työtahtia! Annetaan enemmän
aikaa toisillemme ja itsellemme.**


Neljän viime vuoden aikana tuotanto on Suomessa noussut kaksitoista prosenttia.
Onko elämä muuttunut vastaavasti paremmaksi? Jos olisimme tyytyneet entiseen
kulutustasoon ja sen sijaan lyhentäneet työaikaa 12 prosentilla - työviikkoa
viidellä tunnilla tai työvuotta viidellä viikolla - se olisi varmasti jo
jossakin tuntunut.


Työajan lyhentäminen voitaisiin suunnata aluksi lapsiperheisiin. Molemmille
puolisoille kuuden tunnin työpäivä! Tämä edellyttää kahta asiaa. Työajan
lyhentäminen on tehtävä perheille taloudellisesti mahdolliseksi ja lyhyemmän
työajan valinta on tehtävä subjektiiviseksi oikeudeksi kuten Hollannissa. Alle
10-vuotiaiden lasten vanhemmille tulee maksaa hoitorahaa, jos he tekevät
osa-aikatyötä riippumatta siitä, ovatko vanhemmat tätä ennen tehneet
kokopäivätyötä vai eivät.


### Kaikki mukaan


**Töihin kelpaavat kohta vain nopeat, kauniit ja kielitaitoiset. Joka kymmenes
meistä on jo pantu syrjään työelämästä. Se on julmaa ja tulee kalliiksi.
Kohtuullistetaan vaatimuksia ja päästetään kaikki taas mukaan.**


Suomessa on rehellisesti laskien noin 200 000 pitkäaikaistyötöntä. Työttömyys
maksaa yhtä paljon kuin maksaisi sadantuhannen henkilön palkkaaminen
kunnallisiin töihin. Samaan aikaan kouluissa on suuret opetusryhmät,
sairaaloissa ja vanhainkodeissa ei ole tarpeeksi hoitajia eikä koululaisten
iltapäivähoitoa saada järjestetyksi.


Suomi on menestynyt erinomaisesti korkean osaamisen aloilla, mutta kaikista ei
voi tulla alansa huippuosaajia. Hyvässä yhteiskunnassa on sijaa ja tehtävää
erilaisille ihmisille - myös niille, jotka eivät työelämän kiristyneitä
vaatimuksia täytä. Jokaisella on oikeus kantaa yhteiseen kekoon oma kortensa,
oli se sitten isompi tai pienempi. Matalatuottoista työtä ei pidä verottaa
hengiltä.


Emme kuitenkaan halua Suomeen myöskään työtätekevien köyhien joukkoa. Jokaisella
on oikeus kunnolliseen ansiotasoon, työtä tehden vähän parempaan kuin työtä
tekemättä.


Jos omat ansiotulot eivät riitä kunnolliseen elämään, on oltava mahdollisuus
yhdistää ansiotulonsa ja yhteiskunnan tuki. Perustulo tai negatiivinen tulovero
tarjoavat tehokkaan keinon tukea pienituloisia siten, että into työn tekemiseen
säilyy ja pienemmilläkin ansiotuloilla voi elää.


Nuorten työttömyyteen on puututtava tehokkaasti jo, kun työttömyys on kestänyt
kaksi kuukautta. Lähes kymmenen tuhatta nuorta kustakin ikäluokasta uhkaa nyt
syrjäytyä työelämän ulkopuolelle.


### Suomesta vauras palveluyhteiskunta


**Jos Suomessa olisi ravintoloita, kahviloita ja pesuloita kuten
Keski-Euroopassa ja jos perheet voisivat palkata apua kotiinsa, elämä olisi
helpompaa ja työttömiä olisi vähemmän. Palveluita on tuettava verohelpotuksin.**


Vain palvelut voivat työllistää lisää ihmisiä. Teollisuus automatisoi nopeammin
kuin lisää tuotantoaan, joten siitä ei ole lisätyöllistäjäksi. Tilastoissa
näkyvät uudet teollisuuden työpaikat eivät ole tehdassalien duunareita, vaan
toimistotyöpöydän äärellä työskenteleviä suunnittelijoita, markkinoijia ja muita
hyvin koulutettua valkokaulusväkeä. Palvelualat voivat työllistää paremmin
ihmisiä, jotka eivät ole erikoistuneet teollisuuden huippuammatteihin.


Palvelut tuovat vakautta paikallistalouteen, sillä niitä eivät toisella puolella
maapalloa tehdyt tuotantopäätökset heiluttele. Hyvät palvelut tuovat
paikkakunnalle muitakin työpaikkoja, sillä yritysten avainhenkilöt arvostavat
hyvää elinympäristöä ja hyvää palvelutasoa.


Kun nyt pesemme itse omat paitamme ja siivoamme nurkkamme rankan työpäivän
jälkeen, palveluyhteiskunta keventäisi työn uuvuttamien taakkaa ja jakaa työtä
useammalle. Tämä on myös tasa-arvokysymys, sillä kaksinkertaisen työpäivän
ongelma koskee kaikista tasa-arvopyrkimyksistä huolimatta lähinnä naisia.
Palvelut ovat ekologisesti kestävää elintasoa, sillä ne eivät rasita luontoa
lainkaan siinä määrin kuin tavaroiden valmistaminen.


Suomen vero- ja sosiaalipoliittinen lainsäädäntö syrjii palvelualoja. Monissa
muissa maissa esimerkiksi ravintolat maksavat olennaisesti alempaa
arvonlisäveroa. Palveluiden arvonlisäverotusta on kevennettävä, ja kotityön
verovähennysoikeutta tulee edelleen lisätä nostamalla vähennyksen euromääräistä
ylärajaa.


### Perhe tarvitsee perheasunnon


**Miksi kunnon perheasuntoon on varaa vasta lasten muutettua pois? Lapsilisien
nostaminen muutamalla eurolla ei paljon auta, jos asuminen vie perheiden rahat.
Tarvitaan kohtuullista asumista kohtuullisin ehdoin.**


Perheiden keskimääräinen lapsiluku on kasvanut. Riittävän suurista
kohtuuhintaisista perheasunnoista on pulaa. Asumismenot kasautuvat Suomessa
perheen perustamisen alkuvaiheeseen. Nuorilla perheillä ei ole varaa kunnon
asuntoon silloin, kun asuinneliöitä eniten tarvittaisiin. Rahapula pakottaa
tekemään ylitöitä eniten siinä elämänvaiheessa, kun lapset tarvitsisivat
vanhempia eniten. Kunnon perheasunto tulee mahdolliseksi vasta, kun lapset
alkavat muuttaa kotoa.


Edullisten vuokra-asuntojen puute aiheuttaa piiloasunnottomuutta, kun nuoret
eivät pääse itsenäistymään. Nuorten on voitava aikuistuttuaan muuttaa omaan
asuntoon. Riittävä sosiaalinen asuntotuotanto ja erityisesti nuoriso- ja
opiskelija-asuntojen rakentamisen tukeminen on tarpeen.


Lapsiperheitä suosiva asuntopolitiikka on tehokkainta perhepolitiikkaa.
Perheillä pitää olla varaa perheasuntoon silloin kun sitä tarvitaan. Isoja
perheasuntoja on rakennettava tarpeeksi.


Mikään asuntopolitiikka ei kuitenkaan voi onnistua, jos kaikki muuttavat
kasvukeskuksiin. Työpaikkoja palveluita tarvitaan myös keskusten ulkopuolelle.


On myös rohkaistava niitä, joita työ tai muut siteet eivät sido kasvukeskuksiin,
muuttamaan takaisin juurilleen elämään vaurasta elämää sillä rahalla, jonka
kalliin kasvukeskuksessa sijaitsevan asunnon vaihto halvempaan tuottaa.


### Lapsille vanhemmuutta


**Pidetään huolta siitä, että lapset voivat hyvin. Vanhemmilla on oltava
riittävästi aikaa; rahahuolet eivät saa viedä kaikkia voimia. Lasten
syrjäytymiseen pitää puuttua ajoissa.**


1990-luvulla suomalaisista kotitalouksista taloudellinen asema koheni selkeimmin
eläkeläisillä, huonoimmin menestyivät yksinhuoltajat ja perheet, jossa on alle
kouluikäisiä lapsia. Suomessa perheet ovat köyhimpiä juuri silloin, kun lapset
ovat pieniä. Pienten lasten isät tekevät eniten ylitöitä. Nuoret naiset taas on
usein pakotettu pätkätöiden epävarmaan maailmaan. Lapsiperheiden suhteellinen
köyhyys on kaksinkertaistunut kymmenessä vuodessa. Nyt joka kymmenes lapsi elää
köyhäksi luokitellussa perheessä. Köyhyysongelma koskee nimenomaan perheitä,
joissa on alle kouluikäisiä lapsia. Lapsilisien korotus pitää kohdistaa näihin
perheisiin. Samalla tulee nostaa kotihoidon tukea.


Vihreät kannattavat pienimmän äitiyspäivärahan nostamista työttömyysturvan
peruspäivärahan tasolle; on vaikea ymmärtää, miksi äitiyspäivärahan pitäisi olla
pienempi kuin työttömyyskorvaus. Äitiyspäivärahan ja opintotuen yhteensovitusta
on parannettava, jotta perheen perustamista ei tarvitsisi taloudellisista syistä
lykätä opintojen päätyttyä. Äiti ei myöskään saisi pudota vähimmäispäivärahalle,
jos lapsia syntyy peräkkäin kaksi niin, ettei synnytysten välissä ehdi takaisin
töihin.


Kiireisintä on puuttua lasten lisääntyvään syrjäytymiseen. Kokemus on
osoittanut, että puuttuminen varhaisessa vaiheessa on tehokkainta. Lasten ja
nuorten oirehtimiseen on tartuttava heti, kun se huomataan. Tämä vaatii
asiantuntemusta ja rahaa. Kaikkein kalliimmaksi tulee jättää ongelma hoitamatta.


### Mukavat kaupungit menestyvät


**Hyvästä asuinympäristöstä ja hyvistä palveluista on tullut tärkeä kaupunkien
menestystekijä. Yritykset perustetaan sinne, missä avainhenkilöt haluavat asua.
Kaupunkisuunnittelussa vihreys on kovaa valuttaa.**


Uudet informaatioalan työpaikat voivat sijaita oikeastaan missä vain. Ne
perustetaan sinne, missä yrityksen avainhenkilöt haluavat asua. Hyvästä
asuinympäristöstä, hyvistä kouluista ja kunnollisista palveluista on tullut
valtteja kaupunkien keskinäisessä kilpailussa.


Hyvässä kaupungissa on inhimillinen mittakaava, runsaasti hyvin hoidettuja
viheralueita, lyhyet etäisyydet, palvelut lähellä ja elinvoimainen keskusta,
joka takaa runsaat palvelut ravintoloineen ja elokuvateattereineen. Vihreät
puolustavat lähikauppoja ja eläviä keskustoja, joita kaupunkien liepeille
rakennettavat automarketit uhkaavat. Hyvässä kaupungissa kauppaan pääsee
kävellen. Mummojen, vaarien, lasten ja autottomien yksinhuoltajienkin pitää
päästä kauppaan.


Kaupunkiin kuuluu muisti menneestä. Kulttuurihistorialliset kerrokset on
säilytettävä. Kaikkea vanhaa ei pidä purkaa ja korvata uudella.


Kun asukkaat otetaan mukaan kaupunkisuunnitteluun kunkin hankkeen alusta alkaen,
on lopputuloskin parempi. Ihmiset ovat oman elämänpiirinsä parhaita
asiantuntijoita. Kaikki viisaus ei asu virkamiehissä ja kunnallispoliitikoissa.
Siksi vihreät kannattavat käyttäjädemokratiaa ja osallistumismahdollisuuksien
parantamista.


Henkilöauto on välttämätön maaseudulla, mutta kaupungeissa sen käyttöä tulee
vähentää. Hyvässä kaupungissa yhdyskuntarakenne on ehyt ja päivittäisistä
asiointimatkoista selviää useimmiten kävellen. Joukkoliikenne toimii niin, ettei
autoa välttämättä tarvitse lainkaan. Kaupungeissa suuri osa nyt autolla
tehtävistä matkoista voitaisiin myös pyöräillä, ja moni myös haluaisi niin
tehdä, jos vain olisi kunnon pyörätiet. Joukkoliikenteen tulee olla esteetöntä
myös huonosti liikkuville. Suurissa kaupungeissa autoliikennettä tulee ohjata
ruuhkamaksuilla.


### Terveydestä kannattaa maksaa


**Toimivat terveyskeskukset ovat terveydenhuollon runko. Ylipitkät hoitojonot on
purettava ensi vaalikaudella. Terveydenhuoltoon tarvitaan lisää rahaa ja taitoa
käyttää sitä viisaasti ja oikeudenmukaisesti. Hoitajien ja lääkärien kohtuutonta
työtaakkaa on aika helpottaa.**


Terveydenhuoltoon tarvitaan vaalikauden aikana noin 700 miljoonaa euroa lisää
rahaa. Väestö ikääntyy ja tarvitsee enemmän terveyspalveluja, hoitojonojen
purkaminen vaatii rahaa ja henkilökunnan paikoin kohtuuttomia työpaineita on
helpotettava.


Jotta lisäraha toisi myös parempaa hoitoa, on toteutettava kansallisessa
terveyshankkeessa esitetyt järkeistämistoimet. Erityisen tärkeätä on turvata
terveyskeskusten kunnollinen toiminta. Pienten kuntien kannattaa perustaa
yhteisiä terveyskeskuksia, sillä liian pieniin terveyskeskuksiin on vaikea saada
lääkäreitä, koska työ niissä sitoo liiaksi.


Valinnanvapautta kunnallisessa terveydenhuollossa on lisättävä muun muassa
sallimalla potilaiden valita omalääkärinsä.


Terveydenhuoltoa uhkaa hoitajapula muutaman vuoden sisällä. Alalle on
koulutettava runsaasti lisää väkeä eläkkeelle siirtyvien tilalle sekä vastaamaan
vanhusten määrän kasvusta johtuvasta hoidon tarpeen lisääntymisestä. Jotta
nuoria saadaan hakeutumaan hoitoalalle, on alan houkuttelevuudesta pidettävä
huolta. Ylenmääräinen pätkätöiden teettäminen on huonoa mainosta hoitoalalle.


Vaikeavammaisten oikeus henkilökohtaiseen avustajaan on taattava ja siirrettävä
kustannukset kunnilta Kelalle. Kehitysvammaisten pitää voida asua kodinomaisesti
niin, että he saavat tarvitsemansa palvelut. Puhe-, kuulo- ja näkövammaisten
aseman parantamiseksi tarvitaan toimintaohjelma. Vammaisten henkilöiden
työllistyminen edellyttää räätälöityjä malleja. Omaishoitajien asemaa on
parannettava.


Vihreän terveyspolitiikan kulmakivi on aina ollut terveiden elämäntapojen
korostaminen. Turvallisen ja terveellisen ruuan, ystävien, harrastusten ja
liikunnan merkitystä on lisättävä terveyspolitiikassa. Yksistään aikuisiän
diabeteksen ennaltaehkäisyllä voidaan säästää satoja miljoonia euroja
vuosittain. Liikunnalla voidaan parantaa ja ennaltaehkäistä mm. masennusta ja
sydänsairauksia.


### Elämä ilman kulttuuria on tyhjää


**Itseään kunnioittava kansa arvostaa kansallista kulttuuria. Sivistynyt
yhteiskunta takaa kattavat kulttuuripalvelut. Maksuton kirjastoverkko on
suomalainen ylpeys. Kulttuuri edistää terveyttä ja avaa toisia maailmoja.**


Suomalaiset käyvät ahkerasti teatterissa, kaupunginteatteriverkko ulottuu
laajalle, Lappeenrannasta Kajaaniin, Raumalta Espooseen. Vapaat teatteriryhmät
tuottavat huomattavan määrän ensiiltoja. Ihmiset kirjoittavat pöytälaatikkoon,
lainaavat kirjastosta runoja, matkaoppaita, romaaneja. Elokuvateattereissa
käydään nykyään katsomassa kotimaista elokuvaa, klassinen musiikki on pitkään
ollut, ja popmusiikista on tullut, vientituote. Useimpien kodeissa on
suomalaisten suunnittelijoiden astioita ja huonekaluja.


Mistä päin tahansa maailmaa tuleva vieras ei voisi olla ihailematta maksutonta
kirjastoverkkoamme, joka tarjoaa kirjojen lisäksi lainaksi musiikkia, elokuvia
ja mahdollisuuden liikkua verkossa. Tällaista järjestelmää ei pidetä yllä ja
kehitetä ilman että siihen myös varataan riittävästi rahaa. Jos köyhyys on
osattomuutta siitä mihin valtaosalla on mahdollisuus, niin juuri kirjasto pystyy
tehokkaasti poistamaan tällaista osattomuutta.


Kattava lukutaito ja sananvapaus ovat demokratian peruskiviä. Ihmisille on
taattava mahdollisuus osallistua tietoyhteiskuntaan iästä, sukupuolesta ja
koulutustasosta riippumatta. Tarvitaan kriittisen medianlukutaidon ja median
moniäänisyyden tukemista. Valtakunnallisesti kattava ja edullinen taiteen
perusopetus uusintaa kulttuurista pääomaa sukupolvelta toiselle.
Kansalaisopistojen aseman säilyttäminen kulttuurin ja harrastusten
peruspalveluna ja lähioppimisympäristönä niin kaupungissa kuin maaseudullakin on
tärkeää.


Kulttuurialat ovat työvaltaisia. Julkiset panostukset kulttuuriin tarkoittavat
ihmisiä jotka tekevät töitä, ja työllään luovat lisää työtä. Suomen
taiteilijakunta on liian pitkään muodostanut ison osan Suomen köyhälistöä.
Taiteilijan työttömyys on yhtä suuri yhteiskunnallinen ongelma kuin
telakkatyöläisenkin.


Tekijänoikeuteen liittyvä taloudellinen toiminta muodosti vuonna 1997 yli neljä
prosenttia kansantuotteesta ja tämä osuus on kasvanut nopeasti viimeisen
vuosikymmenen ajan. Tavoitteenamme on vakaa ja ennustettava kulttuurin rahoitus,
joka ei ole riippuvainen veikkauspelien tuotosta ja joka kasvaa asteittain 0,2
prosentista bruttokansantuotteesta kohti 0,4ä.


Taide ja tiede ovat kaksi rinnakkaista, mutta yhtä arvokasta tapaa tarkastella
todellisuutta. Suomen huikeat panostukset eksaktisiin tieteisiin ja teknologiaan
tarvitsevat rinnalleen määrätietoisen panostuksen humanismiin.


### Maksuton koulutus vahvistaa tasa-arvoa


**Tasa-arvo on suomalaisen koulutusjärjestelmän perusta. Kaikilla maan lapsilla
ja nuorilla on oltava tasa-arvoiset mahdollisuudet saada oppia ja sivistystä ja
niin halutessaan kouluttaa itseään korkeimpaan akateemiseen oppiarvoon saakka
riippumatta asuinpaikasta ja kotitaustasta.**


Suomalaisten menestys perustuu tulevaisuudessakin laadukkaaseen koulutukseen ja
tutkimukseen. Kenenkään opinnot eivät saa kaatua lukukausimaksuihin tai
vähävaraisuuteen. Opintotuki nostetaan vuoden 1995 tasolle ja sidotaan
indeksiin.


Peruskoulun on taattava oppilailleen hyvä yleissivistys. Tieto-, taito- ja
taideaineiden on oltava peruskoulussa tasapainoisesti edustettuina. Taideaineet
ovat oppilaan minäkuvan, itsetunnon ja muun henkisen kehityksen kannalta
ensiarvoisen tärkeitä. Oppimisvaikeuksista kuten lukihäiriöistä kärsivien on
saatava opintoihinsa riittävä tuki.


Tulevaisuudessa toisen asteen koulutukseen tulee yhä pienempiä ikäluokkia.
Ammatillisen koulutuksen houkuttelevuus on taattava tehostamalla ammatinvalinnan
ohjausta ja edistämällä työelämän oloja. Maan lukioverkko tulee säilyttää
alueellisesti tasavertaisena ja riittävän tiheänä.


Korkeakoulujen perus- ja jatkotutkinnot on säilytettävä maksuttomina. Opetuksen
korkeasta laadusta on huolehdittava eri koulutusaloilla kaikkialla Suomessa ja
alueelliset erityistarpeet on otettava huomioon. Opettajankoulutuksen
riittävyydestä on huolehdittava. Vuokra- ja opiskelija-asuntoja pitää olla
tarjolla niin, että tasavertainen koulutukseen hakeutuminen on mahdollista eri
paikkakunnilla.


Riittävä julkinen rahoitus ja riippumaton julkinen arviointi takaavat
tutkimuksen ja siihen perustuvan korkeakouluopetuksen mahdollisuudet.
Tavoitteena tulee olla, että tutkimusmenojen osuus bruttokansantuotteesta säilyy
OECD-maiden kärkiryhmässä.


Ammattikorkeakoulut ja yliopistolaitos toimivat toisiaan täydentävillä aloilla
ja niiden tavoitteiden ja käytännön toiminnan tulee vahvistaa toisiaan.
Ammattikorkeakouluja tulee kehittää niiden omista perustehtävistä käsin,
ammatillisen osaamisen antajina ja uuden tiedon ja innovaatioiden tuottajina.


## VASTUU YMPÄRISTÖSTÄ


### Itämeri terveeksi


**Maatalouden, kalankasvatuksen, asutuksen ja liikenteen päästöjä Itämereen
pitää vähentää. Pietarin jätevedenpuhdistamon rakentaminen on saatettava
loppuun. Öljykuljetusten turvallisuutta on parannettava.**


Rehevöityminen ja erilaiset myrkyt ovat heikentäneet vesiluonnon tilaa ja
mahdollisuuksiamme nauttia Itämerestä. Sinilevä haittaa mökkeilyä, veneilyä,
kalastusta ja matkailua. Reippaita päätöksiä tarvitaan pian, sillä menneiden
laiminlyöntien vaikutus tuntuu joka tapauksessa vielä kauan. Itämeren tilan
parantamisen on oltava suomalaisen ympäristöpolitiikan kärkeä.


Itämeren tilan parantamiseksi tarvitaan vahvaa kansainvälistä yhteistyötä.
Suomenlahden ravinnekuormitusta on vähennettävä Venäjällä, Virossa ja Suomessa.
Kiireisintä on vähentää Pietarin päästöjä. Suomi avustaa Pietarin lounaisen
jätevedenpuhdistamon rakentamista.


Myös Suomen omaa kuormitusta rannikkovesiimme on pienennettävä. Ongelmia
aiheuttavat maatalous, kalankasvatus, yhdyskunnat, teollisuus ja liikenne. Kun
vaarallisten aineiden ja öljyn kuljetukset lisääntyvät, kasvaa myös
onnettomuusriski. Espanjan rannikolla ympäristökatastrofin aiheuttanut
Prestige-alus lähti viimeiselle matkalleen Suomenlahdelta. Itämerellä
liikennöiville aluksille on säädettävä erityisen korkeat laatuvaatimukset alueen
haavoittuvuuden takia. Öljyn kuljetukset Itämerellä tulee sallia vain
kaksoisrunko-aluksilla.


Itämeren suojelusta on myös taloudellista hyötyä, sillä se tukee matkailua ja
kalastusta. Mikäli Itämeren kalojen dioksinipitoisuuksia ei saada alennetuksi,
koko kalastuselinkeino alueella on vaarassa.


### Etelä-Suomen metsiä suojeltava lisää


**Suomen luonnon lajeista joka kymmenes on uhanalainen. Melkein puolet niistä
elää metsissä. Erityisesti Etelä-Suomen metsiä on suojeltava lisää.
Suojelualueet palvelevat myös ihmisten virkistäytymistä ja luovat työpaikkoja.**


Suomi vastaa omien metsiensä monimuotoisuudesta jos emme saa oman
metsälajistomme köyhtymistä kuriin, millä oikeudella vaadimme kehitysmaita
suojelemaan trooppisia metsiä? Myös talousmetsien hoito on saatava kestävälle
pohjalle.


Etelä-Suomessa tulee jatkaa vanhojen metsien suojelua. Oulu-Kajaani -linjan
eteläpuolella suojeltuja metsiä on vain vähän yli prosentti metsämaasta. Jo
suojeltujen aarniometsäytimien ympärille pitää muodostaa laajempia kokonaan ja
osittain suojeltujen metsien kokonaisuuksia. Tällä tavoin muodostuvissa
metsämantereissa pitää myös ryhtyä luonnonmukaistamaan metsien rakennetta.


Ympäristönsuojelu on usein leimattu työllisyyden ja elinkeinotoiminnan
vastaiseksi. Näin ei ole. Vuonna 2002 luontomatkailu työllisti Suomessa jo yli
30 000 ihmistä, puolet siitä mitä metsäteollisuus. Luku voidaan viisaalla
politiikalla jopa kaksinkertaistaa vuoteen 2010 mennessä. Tätä vaikeuttaa se,
että Etelä-Suomen suojellut metsät ovat kovin pirstaleisia. Metsähallituksen
eteläisten metsämaiden nykyistä laajempi rauhoitus olisi siten paitsi
luonnonsuojelun kannalta tarpeen, myös kansantaloudellisesti järkevää.


### Uusiutuvasta energiasta apu ilmastonmuutokseen


**Ilmastonmuutoksen haitat osuvat pahiten maailman köyhimpiin. Uusiutuva energia
auringosta, tuulesta ja biomassasta on turvallisinta niin meille kuin
kehitysmaillekin. Sen kehittäminen on otettava Suomen energiapolitiikan
perustaksi.**


Uusiutumattomat energiavarat hupenevat, ja niiden käyttö aiheuttaa vakavia
ympäristöongelmia. Niistä pahin on ilmastonmuutoksen uhka. Ainoa kestävä keino
lieventää ilmastonmuutosta on energiankulutuksen vähentäminen ja siirtyminen
uusiutuviin energialähteisiin. Vauraiden teollisuusmaiden vastuulla on kehittää
tekniikkaa, jonka varassa myös köyhät maat voivat parantaa elintasoaan
vaarantamatta elämää maapallolla. Investoimalla uuteen energiatekniikkaan luomme
myös tulevaisuuden vientivaltteja.


Energiankäyttöä on tehostettava ja siirtymistä uusiutuvan energian, kuten
biomassan, tuulivoiman ja aurinkoenergian käyttöön on nopeutettava. Ydinvoima ei
kelpaa ratkaisuksi. Sen riskit ovat liian suuret. Välivaiheessa kivihiili tulee
korvata maakaasulla. Kotimaisen puuhakkeen käyttö voidaan moninkertaistaa, ja
sen tuotanto työllistää erityisesti syrjäisellä maaseudulla.


Tuulivoiman tuotannossa Suomi on EUn hännänhuippu. Tuulivoiman osuus on meillä
vain yksi promille sähkönkulutuksesta, kun esimerkiksi Tanskassa tuulivoiman
osuuden arvioidaan nousevan 21 prosenttiin sähkönkulutuksesta vuoden 2003
loppuun mennessä. Tuulivoimalla on tuotettava Suomen sähköenergiasta vähintään 5
% vuonna 2015 ja 10 % vuonna 2020.


Liikenne tuottaa lähes neljäsosan Suomen kasvihuonekaasupäästöistä. Liikenteen
energiakulutusta voidaan vähentää viisaalla kaavoituksella sekä lisäämällä
joukkoliikenteen ja kevyen liikenteen osuutta. Tavaran kuljetusta meritse on
lisättävä pohjoisen satamien ja Etelä-Suomen välillä maantiekuljetusten sijasta.


Myös rakennusten energian kulutusta on mahdollista vähentää jopa viidenneksellä.
Valtion tulee tukea siirtymistä sähkölämmityksestä ympäristöystävällisempiin
ratkaisuihin, kuten maalämpöön, pellettehin ja hakkeeseen.


### Ekotehokkaaseen tuotantoon ja kulutukseen


**Ekotehokkaan tuotannon tarkoituksena on tuottaa vähemmästä enemmän. Tarvitaan
säästävämpiä tuotantomenetelmiä ja tuotannon suuntaamista niin, että se tuottaa
mahdollisimman paljon hyvinvointia.**


Ekotehokkuudella tarkoitetaan periaatetta, jonka mukaan vähemmistä
luonnonvaroista tuotetaan enemmän hyvinvointia. Tarvitaan puhtaampia
tuotantomenetelmiä, jotka toimivat entistä vähemmällä raaka-aineiden ja energian
määrällä.


Vihreä kasvu on laadun, osaamisen ja hyvinvoinnin kasvua. Tulevaisuudessa
tarvitaan ekotehokasta taloutta, joka säästää luonnonvaroja ja vahvistaa
palveluja. Teknologisen kehityksen myötä tuotteiden ja palvelujen valmistukseen
tarvitaan murto-osa nykyisin kuluvasta raaka-aine- ja energiamäärästä.


Kulutustapojen muutos on osa ekotehokkuutta. Mieluummin vähemmän hyvälaatuista
tuotteita kuin paljon heikkolaatuista roinaa, mieluummin kestäviä tuotteita kuin
kertakäyttöisiä, mieluummin palveluja kuin tavaroita ja mieluummin lisää
vapaa-aikaa kuin lisää mammonaa.


Uusi teknologia tai kuluttajien vastuullisemmat arvot eivät kuitenkaan yksin
riitä; tarvitaan myös yhteiskunnallista ohjausta, vastuullista liiketoimintaa ja
vastuullisia päätöksiä suosivaa vero-ohjausta. Kun verotus kohdistuu energian ja
raaka-aineiden käyttöön eikä työntekoon, sekä kuluttajaa että valmistajaa
palkitaan ekotehokkaista ratkaisuista.


Ympäristön pilaaminen ja jätteiden tuottaminen on tehtävä kannattamattomaksi
ympäristöverojen, lainsäädännön ja saastesakkojen avulla. Kierrätys on tehtävä
mahdollisimman edulliseksi ja käteväksi. Pakkaukset, joita ei voi kierrättää tai
uusiokäyttää, on pantava verolle.


Ekotehokkuudesta hyötyvät kaikki. Ympäristön huomioon ottavien tuotteiden
kasvavat markkinat johtavat uusiin keksintöihin, työllisyyden paranemiseen ja
avartuviin liiketoiminnan mahdollisuuksiin.


## REILU MAAILMA


### Maaseudullakin on voitava elää


**Maaseutu pysyy elinvoimaisena, jos sen elinkeinorakenne on monipuolinen.
Muuttoliikkeestä syntyy ongelmia niin maalla kuin kaupungeissakin. Luomu on
tulevaisuuden maataloutta.**


Suomi keskittyy. Ihmiset muuttavat syrjäseuduilta työn ja koulutuksen perässä
kaupunkeihin. Muuttajat ovat nuorempia ja paremmin koulutettuja kuin ne, jotka
jäävät kotikonnuilleen. Tämä jäytää muuttotappioalueiden elinvoimaa entisestään.


Elinvoimainen maaseutu edellyttää monipuolisempaa elinkeinorakennetta. Vaikka
maatalous ei pelasta maaseutua, se muodostaa maaseudun elämän perustan. Sen
turvin myös muut elinkeinonharjoittajat saavat tarvittavat peruspalvelut. Kun
maataloustukien tulevaisuus on EU:n laajentuessa epävarma, luovat esimerkiksi
luomutuotanto, ekomatkailu ja energiapuu uusia mahdollisuuksia.


Ihmisen on kohdeltava hoidossaan olevia eläimiä vastuullisesti. Eläinten oloja
parantaa siirtyminen luomutuotantoon ja eläinsuojelulainsäädännön kiristäminen.
Eläimillä on oikeus lajityypilliseen käyttäytymiseen.


On otettava käyttöön alueellisesti eriytettyä lainsäädäntöä. Verolakeja on
muokattava alue-erot huomioon ottavaksi ja työnantajien sosiaaliturvamaksuja on
alennettava heikoimmilla alueilla.


On luotava syrjäseutujen perustulomalli ja maaseutusopimusjärjestelmä, joilla
edistetään sosiaalitalouden ja kolmannen sektorin kehittymistä sekä ihmisten
omaehtoista työllistymistä ja pienimuotoista yritystoimintaa.


### Samat oikeudet kaikille - ja velvollisuudet


**Ketään ei saa sortaa sukupuolen, syntyperän tai rakkauselämän perusteella. Me
kaikki kuulumme johonkin vähemmistöön. Monikulttuurisuus on rikkautta.**


Jos kaikki ihmiset olisivat samanlaisia, olisi elämä tylsää. Hyvä yhteiskunta
sietää myös ristiriitoja, erilaisia mielipiteitä ja elämäntapoja. Ilman niitä ei
synny sitä keskustelua, joka on demokratian perusta. Tasa-arvo tarkoittaa
yhtäläisiä oikeuksia ja velvollisuuksia, ei sitä että kaikkien pitäisi ajatella
kaikesta samalla tavalla. Julkisia palveluja ei pidä suunnitella
keskivertokansalaiselle, vaan ihmisten ja elämäntilanteiden erilaisuus on aina
otettava huomioon.


Maahanmuuttajat ovat Suomelle rikkaus. Suomi tarvitsee selkeän
maahanmuuttopolitiikan, jossa erotetaan toisistaan pakolaisuus ja työperusteinen
maahanmuutto. Maahanmuuttajien suomen tai ruotsin kielen opetusta on lisättävä.
Työperusteista maahanmuuttoa on helpotettava. Suomessa jo asuvien
maahanmuuttajien on voitava käyttää omaa ammattitaitoaan työelämässä.
Suvaitsevaa monikulttuurisuutta on vahvistettava niin työpaikoilla kuin
kouluissakin. Suomen pitää olla tasa-arvoinen kaikille asukkailleen.


Jokaisen ihmisen rakkaus on arvokasta. Homot ja lesbot ansaitsevat samat
oikeudet kuin heterotkin. Parilaki ei poistanut kaikkia ongelmia, vaan niin
perhepolitiikassa kuin työmarkkinoillakin syrjintä on edelleen totta. Tähän
pitää lainsäädännöllä puuttua.


Sukupuolten välisiä palkkaeroja tulee edelleen kaventaa. Nuoriin naisiin
kohdistuvaa työsyrjintää tulee vähentää jakamalla vanhemmuudesta työnantajille
koituvat kustannukset kaikkien työnantajien kesken.


### Parasta turvallisuuspolitiikkaa on köyhyyden poistaminen


**Maapallon vakavimmat turvallisuusuhat ovat köyhyys ja eriarvoisuus. Niitä ei
Natolla poisteta. Asevarustelu tuottaa vain turvattomuutta - aseet joutuvat aina
vääriin käsiin. Mitä vähemmän maailmassa käytetään rahaa aseisiin, sen
parempi.**


Vaikka kylmän sodan jälkeisessä maailmassa perustelut Suomen sotilaalliselle
liittoutumattomuudelle ovat muuttuneet, sotilaallinen liittoutumattomuus on
edelleen paras vaihtoehto Suomelle. Tämä ei tarkoita sitä, etteikö Suomenkin ole
syytä kantaa osaltaan vastuuta maailmalla puhkeavin kriisien hallinnasta
erityisesti silloin, kun sotilaallista voimaa käytetään viattomien ihmisten
alistamiseen tai tuhoamiseen. Ihmisoikeuksien räikeät loukkaukset eivät ole
minkään maan sisäinen asia. Suomelle ominaisinta on kuitenkin toimia kriiseissä
välittäjänä.


Euroopan unioni ei tarvitse omaa armeijaa, vaan sen on keskityttävä kehittämään
monipuolista kriisinhallintavälineistöä. Kriisien ennaltaehkäisy on olennaista.
YKn roolia on vahvistettava kansainvälisen turvallisuuden rakentamisessa.


Näköpiirissä ei ole syytä, minkä takia Suomen kannattaisi liittyä Natoon. On
tärkeätä, että Suomen valitsemalla turvallisuuspoliittisella linjalla on kansan
tuki takanaan. Vaikka Suomen poliittinen johto joskus tulevaisuudessa
päätyisikin Nato-jäsenyyden kannalle, ei tällaista ratkaisua voi tehdä ilman
kansanäänestystä. Natoon ei tule liittyä, ellei jäsenyydelle ole esittää
perusteita, jotka saavat kansan enemmistön asiasta vakuuttuneeksi.


### Köyhyyden poistaminen on tahdon asia


**Suomen kehitysapu pitää nostaa YKssa luvattuun 0,7 prosenttiin
kansantuotteesta vuoteen 2010 mennessä. Jos kaikki rikkaat maat tekevät näin,
maailmasta voidaan poistaa pahin köyhyys ja kaikki lapset pääsevät kouluun.
Maailmankaupan säännöt on tehtävä reilummiksi köyhille maille.**


Vastuu toisista ihmisistä ja ympäristöstä ulottuu yli rajojen. Tulevat haasteet
edellyttävät demokraattista päätöksentekoa niin paikallisella, kansallisella
kuin ylikansallisellakin tasolla. Talouden hallitsematon globalisaatio uhkaa
paitsi kehitysmaiden mahdollisuuksia kohentaa kansalaistensa elinoloja myös
pohjoismaista hyvinvointivaltiota. Talouden on toimittava kansalaisten hyväksi
eikä päinvastoin.


Keskeiseksi vallankäyttäjiksi ovat nousseet ylikansalliset talousjärjestöt,
kuten Maailman kauppajärjestö WTO ja Maailman valuuttarahasto IMF. Niiden
toiminta ei ole riittävän kansanvaltaista ja niiden talouslinjaukset ovat
yksipuolisia. Hyvää yhteiskuntaa ja maailmaa ei voida luoda polkemalla
taloudellisen hyödyn nimissä ympäristöä, sosiaalista oikeudenmukaisuutta,
demokratiaa ja ihmisoikeuksia. Euroopan unionin on ryhdyttävä aktiivisesti
ohjaamaan globalisaation suuntaa. Veroparatiisit on purettava, ja epäterve
valuuttakeinottelu on saatava aisoihin esimerkiksi Tobinin verolla.



